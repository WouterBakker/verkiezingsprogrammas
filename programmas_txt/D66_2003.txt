Verkiezingspamflet 
1  w0c, 
;;E"~  Politieke Partij Democraten 66 Verkiezingspamflet D66 
Verkiezingspamfiet D66 vastgesteld op 16 november 2002 door congres 75 te 
Zwolle 
pamflet 12 december Verkiezingspamflet D66 
Verkiezingspamfiet D66  
Juist nu! 
D66 is de partij van de nuance. 
Het redelijk alternatief. 
Wij staan maatregelen voor die echt werken, en die langdurig blijven werken. 
Wij houden niet van incidentenpolitiek. 
Wij rennen niet achter de feiten aan. 
Op ontevredenheid reageren wij niet met holle kreten. 
Wij vinden een grote bek niet hetzelfde als daadkracht. 
Wij huldigen het ouderwetse principe van belofte maakt schuld. 
Wij zijn namelijk fatsoenlijk en we willen dat blijven. 
Daarom beloven wij de kiezers geen dingen die we niet waar kunnen maken. 
Of die niet helpen. 
Wij verkopen geen knollen voor citroenen. 
"D66 is aardig, redelijk en ze hebben meestal wel gelijk, maar.... 
Maar wat? 
Is er soms iets mis met fatsoen in de politiek? 
Is er soms iets mis met redelijkheid? 
Leidt dommekracht niet tot domme macht? 
Is een afgewogen oordeel niet meer waard dan een snelle slogan? 
Helpt bewust beleid niet beter dan een bot besluit? 
Voor D66 is politiek eenvoudig een kwestie van keuzes maken. 
De basis is: de juiste verantwoordelijkheid op de juiste plaats. 
Niet te veel overheidsbemoeienis, want daar komen irritante regels van. 
Niet te veel eigenbelang, want dat stimuleert irritant gedrag. 
Bij onze keuzes gaat de lange termijn vóór de korte termijn. 
Juist nu! 
In dit pamflet leest u ons antwoord op de genante politieke vertoning van de afgelopen maanden. 
D66 kiest voor respect en beschaving. Voor verantwoord leven. Voor ontwikkeling van kennis. En 
dus: voor een andere politiek. 
In dit pamflet leest u wat D66 wil bereiken. 
Vanuit de oppositie als het moet, vanuit de regering als het kan. 
pamflet 12 december Verkiezingspamflet D66 
Hoe we met elkaar omgaan - op straat, op school, op het werk en in het publieke 
debat - dat bepaalt of we onze samenleving beschaafd kunnen noemen. Respect 
voor anderen en onze omgeving, verdraagzaam zonder onverschillig te worden, 
vrije keuze van levensbeschouwing en politieke richting, ongecensureerde 
beoefening van wetenschap en kunst; dat zijn sociaal-liberale waarden die volgens 
D66 belangrijk zijn in onze maatschappij. 
Respect en beschaving 
De normen die we uiteindelijk samen afspreken - wetten en regels - gelden voor 
iedereen; Jong of oud, autochtoon of allochtoon, rijk of arm. Met fundamentele 
mensenrechten mag in Nederland niet worden gesjoemeld. Dus geen vrouwen- of 
homodiscriminatie, geen godsdiensthaat van welke kant dan ook. 
Maar we hoeven niet allemaal op elkaar te gaan lijken. 
Ik geloof niet meer in die multiculturele samenleving! 
Samenleven is communiceren: mensen - nieuw of al jaren hier - hebben het recht maar ook de 
plicht tot inburgering, inclusief het Ieren van Nederlands. Door D66 is dit beleid ingezet. Inburgering 
bij gezinshereniging willen we beter afdwingen door een borgsom te vragen die mensen bij succes 
terug kunnen krijgen. Integratie is geen eenzijdige plicht, onze samenleving moet daaraan actief 
meewerken. We willen barrières wegnemen. Scholen moeten integratie bevorderen en worden 
publiekelijk getoetst en aangesproken als zij dat niet doen. Een evenwichtige samenstelling van wijken 
stimuleren we door minder voorschriften en meer afwisseling in de inrichting van woningen en 
wijken. 
Moet Nederland stoppen met de opvang van asielzoekers? 
Nee, we zijn wel streng maar ook rechtvaardig. Nederland heeft de plicht om politieke vluchtelingen 
op te vangen en een toekomst te bieden. Met betere diploma-erkenning gaan toegelaten 
vluchtelingen - vaak met een goede opleiding - sneller aan de slag. Wij willen een Europese 
aanpak van asiel en immigratie, te beginnen met een goede opvang in de eigen regio. De nieuwe 
Vreemdelingenwet waar D66 doorslaggevende invloed op heeft gehad, leidt  nû  tot minder 
toestroom van asielzoekers. Een geloofwaardig asielbeleid is erbij gebaat als uitgeprocedeerde 
asielzoekers ook werkelijk worden uitgezet. En asielzoekers, van wie de aanvraag in behandeling 
is, mogen werken. Werkgevers en huisjesmelkers die profiteren van illegalen draaien op voor de 
kosten van uitzetting. Bovendien krijgen ze een boete. Uitgeprocedeerde asielzoekers die op I januari 
2003 vijf jaar of langer in Nederland zijn zonder te zijn uitgezet, komen in aanmerking voor een eenmalig 
generaal pardon. 
Criminaliteit is niet te voorkomen! 
Jawel, als we bij het begin beginnen. Spijbelen op school pakken we hard aan; ouders krijgen 
opvoedingsondersteuning. Ouders worden ook betrokken bij buurtprojecten van Justitie in goede 
samenwerking met jeugdzorg en politie, zoals ingezet onder het succesvolle Grote-Stedenbeleid. 
D66 wil probleemjongeren de kans geven in internaten hun opleiding af te maken. Wij steunen 
preventieprojecten die hun waarde hebben bewezen.We stimuleren sport en spel in wijken en 
dorpen. Een absoluut verbod op vuurwapens en messen handhaven we streng. Het voorkomen van 
alle misdrijven is een illusie. Daarom willen we een lik-op-stuk-beleid. Daders vergoeden de 
schade. De overheid helpt slachtoffers daarbij met incasso door het Centraal Justitieel Incasso 
Bureau. 
Is het wel veilig op straat? 
Niet - genoeg. Daarom krijgen bewoners een eigen budget om in samenspraak met politie en 
winkeliers wijkveiligheidsplannen maken. Met aandacht voor een goede woonomgeving zonder 
donkere plekken en met voldoende voorzieningen voor jongeren, zodat die geen overlast 
veroorzaken. Vandalisme wordt consequent aangepakt. Graffiti mogen alleen op vrijplaatsen. In 
woonwijken en bij scholen geldt een maximumsnelheid van 30 km per uur. In oude wijken is 
leegstand een broeinest van problemen. Drugspanden onteigenen we snel. De overlast van junks 
en pooiers wordt streng aangepakt. Opjagen leidt alleen maar tot verplaatsing van de problemen. 
Daarom wil D66 de succesvolle experimenten met heroïneverstrekking onder medisch toezicht 
pamflet 12 december Verkiezingspamflet D66 
uitbreiden om junks van de straat te houden. Softdrugs wordt uit het strafrecht gehaald en ook in 
internationaal verband streven we naar een legalisering van softdrugs. Vrijkomende 
handhavingscapaciteit wordt ingezet ten behoeve van bestrijding van harddrugsoverlast en vrijkomende 
gelden gebruiken we voor goede voorlichting over gezondheidsrisico's. De overheid moet op dezelfde 
manier bijsturen als nu bij tabak en alcohol. Een harde aanpak is nodig bij agressiviteit: op straat, in 
het openbaar vervoer, in zwembad en ziekenhuis, maar ook in huis. Cameratoezicht als verlengstuk 
van politiebewaking helpt. D66 wil meer en beter toezicht in de openbare ruimte door stadswachten. 
En wat doet de politie? 
Wij zijn voor meer zichtbaar blauw op straat en minder blauw aan het bureau. Voor het gebruik van 
DNA bij opsporing en voor een slimmere inzet van het politiepersoneel. De politie komt snel ter 
plaatse om sporen te onderzoeken en aangiftes in behandeling te nemen. Het politienummer wordt 
weer gratis, de bureaus komen terug in de dorpen en zijn langer open. Aangifte kan via internet en 
mensen mogen via Internet de voortgang in hun dossier volgen. Slachtoffers hebben er recht op om 
te weten wat er met hun aangifte gebeurt. 
Criminelen komen altijd goed weg! 
Het recht moet zijn loop hebben. Daarom wil D66 meer officieren van justitie, meer rechters en 
meer reclassering. De positie van slachtoffers verbeteren we bovendien door gratis rechtshulp, 
goede ondersteuning en informatie, en spreekrecht op de rechtszitting. We willen een 
vereenvoudigd procesrecht als de verdachte bekend heeft en er aanvullend bewijs is. Dan blijft er 
meer tijd over voor moeilijke zaken. In de hele justitiële hoek worden dezelfde prioriteiten gesteld met 
een effectievere aanpak van de zichtbare, dagelijkse criminaliteit. We willen meer mogelijkheden met 
elektronisch huisarrest en taakstraffen, maar dan wel zo dat de gestraften dit ook daadwerkelijk als 
straf ervaren.Tijdens hun straf krijgen draaideurcriminelen een resocialisatieprogramma. Na hun 
straf staan ze onder toezicht voor een periode van 5 jaar, waarbij zij met raad en daad terzijde 
worden gestaan, maar ook met drang- en dwangmaatregelen indien terugval in criminaliteit dreigt. 
De mogelijkheden van begeleid wonen worden voor deze groep uitgebreid. 
Onze cultuur wordt te commercieel! 
Er is meer in het leven dan alleen geld verdienen en weer uitgeven. D66 maakt zich hard voor een 
breed aanbod aan kunst en cultuur, ook buiten de Randstad. Cultuur in het onderwijs willen we 
versterken en de inbreng van migranten aan cultuur en media gericht stimuleren. D66 wil culturele 
evenementen in de open lucht bevorderen. Kinderen verdienen bescherming tegen de kracht van 
commercie, dus geen reclame meer rond jeugdprogramma's. D66 wil dat de publieke omroepen 
beter verantwoorden hoe zij met gemeenschapsgeld omgaan. De publieke omroep moet 
onafhankelijk zijn van politieke en commerciële belangen. Meer wetenschappelijke programma's op 
de openbare netten. Er moeten drie publieke zenders blijven. 
Waar gaat het met de wereld naar toe? 
Verschillen tussen arm en rijk leiden vaak tot conflicten, etnische en religieuze tegenstellingen. 
Daarom wil D66 duurzame economische groei, goede gezondheids- en onderwijsvoorzieningen en 
democratie in armere landen bevorderen. Maar ook hard optreden tegen internationale criminaliteit, 
terrorisme en schendingen van mensenrechten. D66 wil het geld voor ontwikkelingssamenwerking 
(0,8% van het BNP) beter en controleerbaar gebruiken. Ook het bedrijfsleven moet een actievere 
rol spelen. D66 wil eerlijke handel door verbetering van handelsmogelijkheden voor 
ontwikkelingslanden en afschaffing van de Europese landbouwsubsidies. We richten ons juist op de 
allerarmste landen. Ontwikkelingssamenwerking komt weer op ministersniveau. 
Voor defensie en veiligheid willen we betere Europese samenwerking. Eenzijdig militair optreden 
van landen wijzen we af: duurzame veiligheid is alleen gewaarborgd in VN-verband. De aankoop 
van de JSF is geldverspilling. Dat draaien we terug. 
pamflet 12 december Verkiezingspamflet D66 
Iedereen is voor verantwoord leven, althans in woorden. Maar de lange termijn legt 
het vaak af tegen korte-termijnbelangen en financieel gewin. 
Verantwoord leven 
D66 heeft altijd gepleit voor 'duurzame ontwikkeling', en dat betekent rekening 
houden met de gevolgen van wat we nt doen voor onze toekomst. 
Economische groei of milieu? 
Goed milieubeleid en economische groei hoeven niet tegenstrijdig te zijn. We willen dat Nederland 
een schone, kennisintensieve economie heeft en vervuilende industrieën dwingend op veel 
schonere wijze gaan produceren. D66 wil onderzoeksactiviteiten en kredietverlening aan startende 
ondernemingen in risicovolle technologieontwikkeling stimuleren; groen beleggen blijft! Er komt een 
natuur- en milieuminister in het kernkabinet. De ecotaks willen we verhogen en uitbreiden naar alle 
sectoren, juist ook om schonere technologie te stimuleren. Consumenten mogen weten waar hun 
energie vandaan komt. Kernenergie is onacceptabel en daarom moet Borssele dicht. We komen de 
internationale afspraken over de uitstoot van broeikasgas na. 
Zijn de overheidsfinanciën veilig bij D66? 
Ja, en altijd geweest. We streven naar een structureel positief begrotingssaldo. Als er door 
economische omstandigheden toch een tekort komt, dan buigen we dit het jaar daarop weer om in 
een evenwicht of overschot. D66 wil de staatsschuld dus verminderen. Alleen niet ten koste van 
alles. De samenleving van nu heeft meer geld nodig voor zorg, onderwijs, veiligheid en natuur. Het 
nut van overheidsinvesteringen moet helder zijn, en gericht op duurzame economische 
ontwikkeling. Dus rekenschap afleggen en geen geldverspilling! 
Er is geen rustig plekje meer in Nederland! 
Groen moet groen blijven. Het nieuwe kabinet ontwikkelt tien nationale landschappen en twintig 
grote natuurkernen. In natuurgebieden zoals de Waddenzee en de Biesbosch willen we geen 
boringen of militaire oefeningen. Door concentratie van woningen en bedrijvigheid voorkomen we 
versnippering van de openbare ruimte. Een strakke nationale ruimtelijke ordening op hoofdlijnen 
met meer invloed van de mensen op hun directe leefomgeving: alleen zo houden we in Nederland 
rustige plekjes. Wie kiest voor wonen buiten de steden, kiest voor een ander voorzieningenniveau 
dan in de stad. Een actief plattelandsbeleid zorgt wel voor behoorlijk openbaar vervoer, scholen, 
winkels, postagentschappen en banken in dorpen. 
Een goede woning is voor mij onbereikbaar! 
Meer en gevarieerder aanbod van woningen en minder bouwvoorschriften verlagen koopprijzen en 
verminderen de wachtlijsten voor huurwoningen. D66 wil eenvoudiger regels om nieuwe huizen 
sneller te kunnen bouwen. Subsidies en maatregelen die de huizen- en huurprijzen verhogen wil 
D66 tegengaan. Wij willen de hypotheekrente-aftrek uitsluitend herbezien in het kader van een algehele 
belastinghervorming. De fiscale behandeling van wonen wil D66 de komende jaren doorlichten, maar 
mensen mogen er niet op achteruit gaan. Wij willen een betrouwbare overheid. D66 wil bewoners 
tijdig bij de ontwikkeling van nieuwbouwwoningen betrekken en sneller scholen, winkels en 
openbaar vervoer realiseren. D66 wil meer zeggenschap voor huurders over beheer en onderhoud 
van hun woningen. In oude en nieuwe wijken maken we ruimte en geld vrij voor groen in de buurt. 
Is er nog toekomst voor de landbouw? 
De Nederlandse landbouw is van topniveau en levert naast voedsel een belangrijke bijdrage aan 
ons cultuurhistorisch landschap. Dat wil D66 versterken door boeren te betalen voor agrarisch 
natuurbeheer en waterbeheer. De Europese landbouwsubsidies zijn geldverspilling en gaan ten 
koste van boeren in armere landen. Daar moet een eind aan komen.D66 wil in de wereld vechten 
voor beëindiging van de bio-industrie. De ontwikkeling van biologische landbouw en veeteelt wil 
D66 krachtig stimuleren door eerlijke prijzen en tijdelijke steun aan boeren die hun bedrijf willen 
omzetten. Dan hebben boeren ook in Nederland toekomst en behandelen we dieren weer 
diervriendelijk. 
pamflet 12 december Verkiezingspamflet D66 
We willen weten wat we eten! 
Bij voedsel moeten de ingrediënten en de productiewijze op de verpakking staan. De ethische 
vragen van bio- en gentechnologie kunnen we alleen beantwoorden als iedereen precies weet wat 
er gebeurt en met welk doel. We keren ons tegen een sluipende ontwikkeling en willen volledige 
openheid. We willen onze kinderen leren waar hun voedsel vandaan komt. D66 is fel tegen 
dierproeven voor consumptieve en cosmetische doeleinden. Die zijn uitsluitend toegestaan voor 
noodzakelijk medisch en wetenschappelijk onderzoek, wanneer daar geen alternatief voor is. 
Zijn die files op te lossen? 
Nee, en zeker niet met alleen meer asfalt. Dat leidt tot meer autoverkeer en meer files bij afritten. 
D66 wil alleen in wegen investeren om de verkeersveiligheid te verbeteren en om effectief 
knelpunten aan te pakken, zoals bij de A2 door Maastricht. De auto is voor ons geen melkkoe: niet 
het bezit maar het gebruik willen we belasten. We willen ook een alternatief bieden door beter 
openbaar vervoer, flexibele werktijden en meer fietsmogelijkheden. In plaats van asfalt kiezen wij 
voor snelle frequentere treinverbindingen, veel stations en een hoge regelmaat van rijden.De 
verzelfstandiging van de NS is verkeerd uitgevoerd, die draaien we terug. De NS krijgt een Raad 
van Toezicht met vertegenwoordiging van de reizigers. Wij willen meer en betere fietspaden en 
bewaakte fietsenstallingen. D66 wil experimenten met gratis openbaar vervoer. De bezuinigingen 
op het stads- en streekvervoer draaien wij terug. VIN EX-lokaties moeten worden opgeleverd met 
functionerend openbaar vervoer. 
pamflet 12 december Verkiezingspamflet D66 
Stijgende werkloosheid en dalende beurskoersen: dat is schrikken. Toch is de 
economische positie van Nederland echt niet hopeloos. Wel moeten we kiezen voor 
investeren in onderwijs, hoogwaardig onderzoek, nieuwe en duurzame 
productiemethoden en flexibel werken. 
Meedoen met kennis! 
Kennis levert hoogwaardige diensten en betere producten op. ICT is daar nog 
steeds een goed voorbeeld van. Goed onderwijs is de basis van onze samenleving. 
Kinderen leren niets meer op school! 
Het is onacceptabel dat zoveel leerlingen zonder diploma van school af gaan. Kinderen met leer- of 
gedragsproblemen krijgen op maat gesneden begeleiding. Het onderwijs moet meer rekening 
houden met de verschillen tussen kinderen. Een meer praktijkgericht beroepsonderwijs leert 
leerlingen echt een vak. D66 wil dat mensen al op jonge leeftijd ervaren dat we samen onze 
samenleving maken. Leerlingen en studenten moeten daarom worden gestimuleerd vrijwilligerswerk te 
doen en maatschappelijke stages te volgen. Hiermee kan men dan ook studiepunten verdienen. D66 wil 
kleinere scholen, dus ook meer geld voor huisvesting. Dan komen leerlingen beter tot hun recht en 
leraren kunnen goed les geven. Wij willen schone schoolgebouwen, zonder achterstallig 
onderhoud, met moderne onderwijsfaciliteiten. En we willen vooral mensen die weer kiezen voor 
het vak van leraar, met aanzien en maatschappelijk belang. Leraren en ouders kunnen samen beter 
bepalen wat goed is voor hun school dan ambtenaren uit Den Haag. Dat betekent meer vrijheid om 
geld te besteden en afschaffing van verplichtingen zoals het studiehuis. Het lesgeld schaffen we af. 
D66 wil bijzondere scholen verplichten leerlingen en docenten te accepteren als zij de grondslag 
van de school respecteren. 
Kan Ik straks nog wel studeren? 
D66 wil het onderwijs toesnijden op de talenten en inzet van studenten en leerlingen, niet op de 
financiële voorspoed van hun familie. De overheid garandeert toegankelijkheid, kwaliteit, diversiteit 
en fundamenteel onderzoek. Daarnaast willen we meer ruimte voor private geldstromen. De 
bezuinigingen in het hoger onderwijs draaien we terug. Het hoger onderwijs krijgt meer ruimte voor 
zorgvuldige invoering van het Europese bachelor-masterstelsel. D66 streeft naar snelle 
onderwijsintegratie in Europese landen en het opzetten van topopleidingen in Nederland. We 
streven naar een snelle integratie met onderwijsinstellingen in andere Europese landen. Besturen in 
het hoger onderwijs moeten verantwoording afleggen, ook aan personeel en studenten. D66 wil de 
0V-kaart behouden en collegegeld niet verhogen. D66 wil leegstaande kantoren voor jongeren- en 
studentenhuisvesting geschikt maken. 
Druk, druk, druk! 
Het leven is soms jachtig en raast aan ons voorbij. D66 wil mensen meer greep op hun eigen leven 
geven door een goede zorgverlofregeling en een wettelijk recht op veilige, goede en flexibele 
kinderopvang. D66 helpt de brede school waar sport, cultuur, onderwijs en buitenschoolse opvang 
samengaan. Thuiswerken kan niet in iedere baan, maar werkgevers en werknemers kunnen de 
mogelijkheden wel beter benutten. De overheid helpt de drempels voor thuiswerken op te ruimen. 
Dat scheelt tijdverspilling in de file en maakt het combineren van arbeid en zorgtaken beter 
mogelijk. Het spaarloon wil D66 inzetten voor een bredere levensloopregeling, maar niet als 
bezuinigingspost! 
Een baan die bij me past? 
Jong of oud, ervaren of niet, soms is het moeilijk om dé baan te vinden. D66 wil mensen steunen in 
het realiseren van hun ambities. De goede baan begint bij de juiste opleiding. D66 wil het 
beroepsonderwijs toegankelijk maken voor mensen die op latere leeftijd een ander vak willen leren. 
Bij werving en selectie, aanbieding van scholing, arbeidsvoorwaarden en ontslag is (leeftijds-) 
discriminatie verboden. D66 wil bestaande bureaucratische beperkingen tegen duobanen, flexibele 
arbeidstijden en flexibel (deeltijd-) pensioen opruimen. 
pamflet 12 december Verkiezingspamflet D66 
Hoe kom Ik aan werk? 
D66 wil een inkomensafhankelijke heffingskorting voor lagere arbeidsinkomens invoeren om 
werken te stimuleren en de armoedeval weg te nemen. Langdurig werklozen krijgen de 
mogelijkheid om hun uitkering om te zetten in een werkbonus waarmee een werkgever hen kan 
aannemen en trainen. D66 wil mensen de kans geven om met tijdelijk behoud van een uitkering 
een eigen bedrijf te beginnen. Gesubsidieerd werk zetten we effectief in als een opstap naar een 
gewone baan. Mensen met een gesubsidieerde baan doen veel werk op scholen, in ziekenhuizen 
en bij de politie. Dat moeten normale banen worden. Sociale werkplaatsen zijn geen commerciële 
instellingen, maar een plek waar mensen met een handicap zinvol werk doen. Dat wil D66 extra 
ondersteunen. 
Ruimte voor ondernemende mensen 
Het aantal startende ondernemers is de laatste jaren dramatisch afgenomen. Het aantal faillissementen 
neemt toe. De huren voor de middenstand rijzen de pan uit. De ketens en franchise -ondernemingen 
jagen de kleine zelfstandigen de binnensteden uit. Daarbovenop drukken de administratieve lasten 
zwaar, veel te zwaar op de schouders van het midden -en kleinbedrijf. D66 wil deze tendens keren: ruim 
baan voor economische zelfstandigen. Het starten van een eigen onderneming moet weer leuk en 
uitdagend worden. En haalbaar. Het streven naar zelfstandigheid moet beloond worden. Daarom wil D66 
de kleine en middengrote zelfstandige ondernemingen steunen en hun administratieve lasten verlichten! 
Kleine ondernemers in oude wijken helpen we bij het lenen van geld, het opstellen van een 
bussinessplan en het invullen van overheidsformulieren. 
Eén miljoen WAO-ers is een ramp! 
Dat is inderdaad een ramp, vooral voor de meeste WAO-ers zelf. We willen financiële prikkels voor 
werkgevers om mensen uit de WAO te houden en uit de WAO te krijgen. Kleine ondernemingen 
benadelen we daarbij niet. Snel weer werken na ziekte en arbeidsongeschiktheid is een plicht voor 
werknemers en werkgevers. Gedeeltelijk arbeidsongeschikten gaan weer aan de slag, waarbij de 
arbeidscapaciteit van de werknemer centraal staat. Terugval van het inkomen kan individueel of per 
bedrijf worden verzekerd. D66 wil, alleen bij gebleken succesvol WAD-beleid, volledig 
arbeidsongeschikten zonder uitzicht op herstel een hogere uitkering geven en de 
premiedifferentiatie voor werkgevers afschaffen. 
Van mijn pensioen blijft niets over! 
In tijden van hoge beurskoersen hebben pensioenfondsen de premies verlaagd en geld aan 
werkgevers gegeven. D66 is daar mordicus tegen geweest. Pensioengelden behoren toe aan de 
pensioengerechtigden. Gepensioneerden horen naast werknemers en werkgevers 
vertegenwoordigd te zijn in de besturen van pensioenfondsen. D66 wil dat bij wet regelen. 
Daarnaast willen wij een wettelijke verplichting om pensioenen met de inflatie te verhogen, zodat 
het inkomen op het verwachte niveau blijft. Wij willen ook dat mensen meer keuzes kunnen maken 
over hun pensioenregeling en over de pensioengerechtigde leeftijd. Verhogingen van de AOW 
mogen niet leiden tot kortingen op het aanvullend pensioen. 
pamflet 12 december Verkiezingspamflet D66 
Voor D66 is er geen twijfel mogelijk: de politiek moet integer zijn en integriteit 
bevorderen. Zowel bij de overheid als bij bedrijven. Die moeten verantwoording 
afleggen over geld, milieu- en sociaal beleid. 
Andere politiek 
Nederland heeft behoefte aan betere regels (en dat mogen er best wat minder zijn), 
die we beter handhaven. Het openbaar bestuur moet daarom écht democratiseren. 
We willen weer trots zijn op onze overheid. 
De bureaucratie moet minder! 
De nieuwe regering begint meteen onder leiding van de premier met het omvormen van de 
overheid naar een oplossingsgerichte organisatie. De politiek zal vooraf heldere keuzes moeten 
maken op welke terreinen dan minder producten, dienstverlening en ambtenaren nodig zijn. D66 wil 
een hoogwaardig overheidsapparaat met substantieel minder beleidsmakers, en meer personeel op 
scholen, bij de politie, in ziekenhuizen en andere zorginstellingen. We willen voor hen betere en op 
maat gesneden arbeidsvoorwaarden. De kwaliteit van overheidsdiensten kan omhoog door de 
behoeften en wensen van de mensen als uitgangspunt te nemen. Bijvoorbeeld in de zorg: een vrije 
keus om zich te laten behandelen door wie men wil, goede thuiszorg, een geborgen leefomgeving 
in het verpleeghuis en meer vrijheid bij het kiezen van een zorgverzekering. 
Zijn al die regels nou nodig? 
Overheidsbestuurders reageren te vaak op problemen door meer regels te maken in plaats van ze 
te vereenvoudigen of af te schaffen. D66 heeft een voorkeur voor zelfregulering en gedragscodes 
boven wet- en regelgeving. Soms zijn nieuwe of betere regels écht nodig. Om starters een tweede 
kans te geven passen we de faillissementswet aan. D66 wil ook een betere, integrale 
vergunningverlening voor veiligheid, milieu, gezondheid en arbeidsomstandigheden. Frauderende 
bedrijven komen er bij de overheid niet meer in. Werknemers en aandeelhouders benoemen en 
ontslaan commissarissen. 
Ik twijfel aan Europa! 
D66 niet! Want Nederland heeft écht baat bij verdere Europese integratie. De beste garantie voor 
vrede, stabiliteit en welvaart. Daarom zijn wij voorstander van de Europese Unie. Wij willen invoering 
van referenda op Europees niveau. Tot het zover is moet in elk geval over de belangrijkste Europese 
beslissingen in Nederland een referendum worden gehouden. We willen een einde aan het zinloos 
rondpompen van subsidies in Europa. Nu niet meer Den Haag maar Brussel veel wetten en regels 
maakt moet er een échte Europese democratie komen. We kiezen daarbij voor een federaal Europa 
met een daadkrachtige Europese regering, een krachtig Europees Parlement en een eigen Europese 
grondwet. Zolang dat niet het geval is, moet de Tweede Kamer het Nederlandse Europese beleid beter 
controleren. D66 stemt alleen in met nieuwe Europese verdragen als Europa er slagvaardiger en 
democratischer door wordt. 
Wil de nieuwe overheid nu opstaan? 
De nieuwe overheid is er nog altijd niet goed van gekomen. D66 wil vechten voor échte 
veranderingen die harder nodig zijn dan ooit. Een kernkabinet, bestaande uit maximaal zeven 
ministers en een direct gekozen minister-president, doorbreekt de verkokering en ondersteunt 
effectief landsbestuur. Onderministers leiden grote projecten zoals de integratie van ICT in het 
overheidsapparaat. De Tweede Kamer kiezen we met een gemengd districtenstelsel. Dan hebben 
kiezers meer te zeggen over wie er in de Tweede Kamer komt. Nadat het (correctief) referendum 
daadwerkelijk is ingevoerd, kan de Eerste Kamer worden afgeschaft. Volksvertegenwoordigers 
gaan weer het land in en krijgen ondersteuning door een eigen onderzoeksbureau. Mensen krijgen 
de mogelijkheid een onderwerp of een voorstel op de agenda van de volksvertegenwoordiging te 
plaatsen. Er komt meer vrijheid in de bestuurlijke vormgeving van Nederland door de introductie 
van maatwerk per regio of gemeente: Groningen is geen Limburg, Amsterdam heeft andere zaken 
aan zijn hoofd dan Aalten. 
pamflet 12 december Verkiezingspamflet D66 
Politici,  Ik heb er genoeg van! 
D66 kan zich goed voorstellen dat mensen zich nauwelijks nog herkennen in wat politici doen. De 
laatste maanden was politiek Den Haag een genante vertoning. Maar we realiseren ons dat veel 
mensen zich niet herkennen in politici. Den Haag was vooral met zich zelf bezig. Ook D66 heeft te 
laat erkend hoezeer de samenleving onder spanning stond. Maar wij hadden - en hebben - wel 
een antwoord. Want D66 is altijd een voorstander geweest van meer invloed van mensen op het 
beleid van de overheid en van instellingen. Democratie is meer dan Haags geneuzel. Daarom willen 
wij dat de juiste mensen zijn vertegenwoordigd in de besturen van scholen, van pensioenfondsen 
en van ziekenhuizen. Daarom willen wij besturen van Kamers van Koophandel rechtstreeks door 
ondernemers laten kiezen. Daarom zijn wij voor de gekozen burgemeester en voor het referendum. 
pamflet 12 december 10 Colofon 
Het D66-verkiezingspamflet 2003 is door de leden van D66 vastgesteld tijdens het najaarscongres 2002, 
16 november jl. Zwolle (C75). Voor de punten waarin dit pamflet niet in antwoorden voorziet, wordt de lezer 
verwezen naar het verkiezingsprogramma 2002 - 2006 "Toekomst in eigen hand". 
De verantwoordelijke D66-programmacommissie bestond uit: 
Constantijn Dolmans (voorzitter) en Erik van Buiten;  
Ingrid  van Engelshoven en Wilfried Derksen (Landelijk Bestuur); 
Francine Giskes, Gerben-Jan Gerbrandy en Marcel de Ruiter (Tweede-Kamerfractie); 
Erik Dees (Wetenschappelijk Bureau). 
Met dank aan Hans Stupers voor de eindredactie. 
12 december 2002 
Gesproken versie verkiezingspamfiet: 
Een gesproken versie van dit D66-verkiezingspamflet is gratis te bestellen via: 
Centrale Informatiebalie Federatie Nederlandse Blindenbibliotheken 
Telefonisch: 0486-486 486 
Mail abonnee@fnb.nl  
Tevens is het nog mogelijk een gesproken versie te bestellen van het verkiezingsprogramma 2002 - 2006 
"Toekomst in eigen hand". Politieke Partij Democraten 66 
Postbus 660 
2501 CR Den Haag 